Dikobraz filipínský

* Zpět na hlavní stránku
* Zpět na Dikobrazovité

Dikobraz filipínský (Hystrix pumila), také zvaný dikobraz palawanský či osinák filipínský, je hlodavec patřící mezi nejmenší druhy dikobrazů. Dosahuje délky těla do 67 cm, ocasu do 19 cm a váhy do 5,5 kg. Pro srovnání: dikobraz srstnatonosý váží až 27 kg.

Jedná se o endemický druh. Vyskytuje se pouze na filipínském ostrově Palawan (a menších ostrůvcích v jeho okolí: Busuanga, Calauit a Coron), od čehož je také odvozen jeho název. Žije jak v nížinných, tak horských tropických lesích. Nejčastěji pobývá v norách, pod kořeny, v dutinách skal apod.

Ohrožení je způsobeno zejména ubýváním přirozeného prostředí tohoto druhu, tedy kácením pralesů. Jeho stavy ubývají také v důsledku lovu.

Živí se rostlinnou potravou (listy, plody, kořínky). Při jejím hledání urazí tento dikobraz až 16 kilometrů během jedné noci.

Po březosti v délce přibližně 100 dní se rodí jedno až dvě mláďata.

Chov v zoo
Chov v zoo je výjimečnou záležitostí. V Evropě jej na počátku roku 2018 chovaly tři zoologické zahrady: Zoo Asson ve Francii a Zoo Plzeň a Zoo Praha v Česku. V průběhu roku 2018 přibyla německá Zoo Neunkirchen v Sársku, kam byly zaslány odchovy ze Zoo Praha. Od roku 2019 je chován rovněž v Zoo Jihlava a od srpna 2020 je také v Zoo Liberec, kam byl zaslán jedinec (samec) ze Zoo Praha. V létě 2020 tak byl tento druh v šesti zoo Evropy, z toho čtyřech českých.

Chov v Zoo Praha
První jedinci tohoto druhu byli do Zoo Praha dopraveni v roce 2015 z francouzské Zoo Asson. V roce 2016 byli představeni veřejnosti v upravené expozici po kančilech.

Rody

Atherurus 
	Osinák
Trichys 

Hystrix 
Dikobraz
